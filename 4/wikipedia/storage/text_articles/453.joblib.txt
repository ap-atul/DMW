१५ ते १७ फेब्रुवारी दरम्यान आयोजित या संमेलनात स्वागताध्यक्ष म्हणून सामाजिक न्याय व विशेष सहाय्य मंत्री राजकुमार बडोले असतील या संमेलनाचे उद्घाटन केंद्रीय राज्यमंत्री रामदास आठवले,ऊर्जा मंत्री चंद्रशेखर बावनकुळे,सहकारमंत्री सुभाष देशमुख यांच्या हस्ते होणार आहे.दिंडी सोहळ्याचा शुभारंभ पशुसंवर्धन,दुग्ध,मत्सविकास कॅबिनेट मंत्री महादेव जानकर यांच्या हस्ते होणार आहे.दरम्यान १५ फेब्रुवारी रोजी विविध मान्यवरांच्या उपस्थितीत हभप गहिनीनाथ महाराज औसेकर यांच्याकडून डॉ.रामकृष्णदासजी लहवितकर हे संमेलनाध्यक्षपदाची सूत्रे स्वीकारतील.यावेळी महाराष्ट्रातील संत परंपरा,संत साहित्याची सामाजिक फलश्रुती आदी विषयांवर परिसंवाद होणार आहे.खुली भजन स्पर्धा देखील पार पडणार आहे.शुक्रवार दि १६ रोजी संत साहित्यात स्त्री संताची भूमिका,झाडीपट्टी रंग भूमीची संतावरील नाट्य संपदा व सामाजिक समता,विदर्भातील संतांची सामाजिक जागृती आदी विषयावर परिसंवाद तर शनिवार दि.१७ रोजी बापूसाहेब महाराज देहूकर यांच्या काल्याच्या कीर्तन व सांगता समारोप व सत्कार सोहळा मुख्यमंत्री देवेंद्र फडणवीस यांच्यासह राजकीय क्षेत्रातील विविध मान्यवरांसह वारकरी संप्रदायातील मान्यवर उपस्थित राहणार आहे.यावेळी उपस्थितांच्या हस्ते राष्ट्रसंत तुकडोजी महाराज यांना वारकरी विठ्ठल पुरस्काराने सन्मानित करण्यात येणार असून त्यांच्या संस्थेचे सरचिटणीस जनार्दन बोथे हा पुरस्कार स्वीकारणार आहे.यासोबत संप्रदायाच्या विशेष सेवेसाठी बापूसाहेब देशमुख यांना जीवनगौरव,विशेष कार्य पुरस्कार हभप बाबा महाराज राशनकर, हभप माधव महाराज शिवणीकर यांना देण्यात येणार आहे .सामाजिक व न्याय विभाग महाराष्ट्र शासन यांच्या वतीने देण्यात येणार पहिला संत चोखामेळा पुरस्कार सप्त खंजिरीवादक हभप सत्यपाल महाराज यांना ५१ हजार रु.रोख व सन्मानचिन्ह देऊन गौरविण्यात येणार आहे.या संमेलनासाठी डॉ.बाबासाहेब आंबेडकर संशोधन व प्रशिक्षण केंद्र बार्टी पुणे व जिल्हा नियोजन मंडळ,गोंदिया यांचा विशेष सहभाग असणार आहे.
पहा: संत साहित्य संमेलन; अखिल भारतीय संत साहित्य संमेलन
